# Source: Denmark Joint Government Digital Strategy.pdf

**Type:** pdf

---

# DEN FÆLLESOFFENTLIGE DIGITALISERINGSSTRATEGI 2026-2029

Sammen griber
vi de digitale
muligheder

REGERINGEN
KL
DANSKE REGIONER

---
# 82%
af befolkningen havde
tillid til offentlige
digitale løsninger i 2024

---
DEN FÆLLESOFFENTLIGE DIGITALISERINGSSTRATEGI 2026-2029

3

# Indhold

## FORORD
Sammen om en brugervenlig og moderne
digital offentlig sektor ................................................................................................ 5

## VISION
Sammen om digitale rammer og løsninger
på fælles udfordringer ................................................................................................ 7

## FOKUSOMRÅDE 1
En brugervenlig digital offentlig sektor ...................................................................... 10

## FOKUSOMRÅDE 2
En ansvarlig og værdiskabende anvendelse af ny teknologi ..................................... 12

## FOKUSOMRÅDE 3
Et sammenhængende digitalt fundament ................................................................ 14

## FOKUSOMRÅDE 4
Et fælles samarbejde om øget digital suverænitet
og digital udvikling i Europa ...................................................................................... 18

---
4

DEN FÆLLESOFFENTLIGE DIGITALISERINGSSTRATEGI 2026-2029

&D
# 8 ud af 10
brugere er tilfredse
med MitID

---
DEN FÆLLESOFFENTLIGE DIGITALISERINGSSTRATEGI 2026-2029

5

# FORORD
## Sammen om en brugervenlig og moderne digital offentlig sektor

Den danske digitale omstilling er drevet af høje politiske ambitioner og et stærkt samarbejde på tværs af stat, kommuner og regioner. Ambitionerne har resulteret i et solidt digitalt fundament og fælles løsninger som MitID og Digital Post.

Vi er kommet langt. Men der er fortsat brug for at være ambitiøse og stå sammen om de digitale rammer og løsninger for at indfri visionen om en moderne, brugervenlig og sammenhængende digital offentlig sektor. En digital offentlig sektor som borgerne fortsat kan have tillid til – både nu og i fremtiden.

Derfor præsenterer regeringen, KL og Danske Regioner den fællesoffentlige digitaliserings- strategi 2026-2029.

Strategien skal bidrage til at skabe rammerne for en digital offentlig sektor, hvor brugervenlige digitale løsninger, klog brug af data og ny teknologi skal give borgerne en sammenhængende og intui- tiv vej i det offentlige digitale Danmark uden, at vi går på kompromis med tilliden. Vi skal samtidigt beskytte danske værdier i en global digital verden domineret af få, store tech-virksomheder.

Regeringen, KL og Danske Regioner vil med strate- gien gøre det lettere at være digital borger i Danmark. Det skal ske gennem udbredelse og udvikling af digitale fuldmagter, så pårørende og støttepersoner får bedre muligheder for at hjælpe borgere med deres digitale gøremål på en tillidsvækkende og sikker måde. Udbredelse af digitale samtykker skal også gøre det nemmere for offentlige myndigheder at indhente og håndtere samtykker, og det skal være lettere og mere transparent for borgerne at få overblik over deres afgivne samtykker. Samtidig skal kunstig intelligens bidrage til at afhjælpe udfordringen med mangel på arbejdskraft og sikre, at borgere og virksomheders møde med den offentlige sektor bliver nemmere og mere personaliseret. Derudover skal det under- støtte de offentligt ansattes faglighed og bidrage til, at der er mere tid til borgerrettede opgaver.

De fællesoffentlige parter vil også samarbejde om at styrke konkurrencen på markedet for digitale tjenester og produkter for at finde fælles veje til at mindske afhængigheden af globale tech-giganter.

Strategien skal skabe rammen om en digital offentlig sektor, som borgerne fortsat kan have tillid til. En digital offentlig sektor, der bygger på ansvarlighed og demokratiske samfundsværdier. En digital offentlig sektor, der gør brug af nye teknologier for at skabe værdi for borgere, myndigheder og virksomheder. Strategien skal ses i tæt sammenhæng med indsatser i den nye Digitale Taskforce for kunstig intelligens i den offentlige sektor, som blev etableret i 2024 med visionen om, at medarbejdere, borgere og virksomheder får frigjort mere tid til det vigtige.

Regeringen, KL og Danske Regioner

Caroline Stage,
Digitaliseringsminister

Martin Damm,
Formand for KL og
borgmester i Kalundborg Kommune

Anders Kühnau,
Formand for Danske Regioner og
regionsrådsformand i Region Midtjylland

---

6
DEN FÆLLESOFFENTLIGE DIGITALISERINGSSTRATEGI 2026-2029
77%
af borgerne brugte
offentlige digitale
løsninger mere end
én gang om ugen
i 2024

***

DEN FÆLLESOFFENTLIGE DIGITALISERINGSSTRATEGI 2026-2029
7

# VISION
# Sammen om digitale rammer og løsninger på fælles udfordringer

Danmark har en moderne og effektiv offentlig sektor, hvilket i
høj grad skyldes digitale løsninger. Gennem et tæt og forpligtende
samarbejde mellem stat, kommuner og regioner har de fælles-
offentlige digitaliseringsstrategier tegnet de store linjer for
digitaliseringen af den offentlige sektor, og samarbejdet om
udvikling og omstilling har i høj grad været nøglen til Danmarks
digitale succes.

De fællesoffentlige digitaliseringsstrategier har
medvirket til at skabe en sammenhængende og
effektiv offentlig sektor for borgere og virksom-
heder, lettet byrder for erhvervslivet og gjort
Danmark verdensførende inden for offentlig
digitalisering.

Vi skal bygge videre på den digitale offentlige sek-
tor, som vi i 2001 lagde grundstenene til med den
første fællesoffentlige digitaliseringsstrategi. Med
digitale løsninger kan vi give borgerne en simpel,
tilgængelig og sikker måde at være i kontakt med
det offentlige på. Med digitalisering kan vi skabe
en offentlig sektor, hvor borgere og virksomheder
oplever en sømløs overgang, når deres ærinder går
på tværs af sektorer og systemer. Med klog brug
af data og ny teknologi kan vi understøtte myndig-
heder i en effektiv drift og høj kvalitet i service-
ydelser. De muligheder skal vi gribe sammen.

Både globalt og i det danske samfund opleves
hastige forandringer og udfordringer. Fælles for
udfordringerne er, at de går på tværs af sektorer
og offentlige myndigheder. Fælles er også, at digi-
talisering kan være en vigtig del af løsningen.

Den stigende digitalisering medfører, at nogle
borgere oplever mødet med den digitale offentlige
sektor som vanskeligt og ligeledes, at det kan være
svært at få den rette hjælp fra andre. Samtidig
betyder den hastige digitale udvikling i det øvrige
samfund også, at borgerne har stigende forvent-
ninger til, at de digitale tilbud er moderne, mobile
og gør brug af nye teknologier som fx kunstig
intelligens. Der er derfor behov for i højere grad at
indtænke brugervenlighed fra start og sikre, at
borgere nemt og sikkert kan hjælpe og få hjælp
med de offentlige digitale løsninger.

Danmark oplever derudover betydelig mangel på
arbejdskraft i både den offentlige og private
sektor. Kombineret med en aldrende befolkning
skaber manglen på arbejdskraft et tiltagende pres
på det velfærdssamfund, vi kender i dag. Det er
afgørende, at ressourcerne anvendes effektivt, og
at medarbejdernes tid i højere grad frigives til den
borgernære velfærd.

***

8
DEN FÆLLESOFFENTLIGE DIGITALISERINGSSTRATEGI 2026-2029

Danske samfundsværdier udfordres også af den
digitale omverden gennem blandt andet util-
strækkelig konkurrence og store tech-aktørers
forretningsmodeller. Store internationale virksom-
heders tjenester og produkter er på godt og ondt
blevet en integreret del af Danmarks digitale infra-
struktur. Et komplekst landskab af EU-regulering
og strømninger fra det globale digitale samfund
bidrager ligeledes til udfordringer med at sikre
koordinering og implementering på tværs af den
offentlige sektor.

Det er et fælles ansvar, at vi griber digitaliseringens
muligheder og samtidigt håndterer udfordringerne.
Det digitale potentiale kan og bør ikke løftes alene
af de enkelte offentlige myndigheder eller i sektor-
specifikke strategier og reformer.

Vi – regeringen, KL og Danske Regioner - går
derfor sammen om en ny strategi med formålet at
sikre et stærkt og forpligtende fællesoffentligt
samarbejde om Danmarks digitale udvikling.

Der er udvalgt fire fokusområder, der skal bidrage
til at indfri visionen. Som fællesoffentlige parter
forpligter vi os til at arbejde med områderne.

Vi kender ikke alle digitale muligheder og
udfordringer i de kommende år. Til det går
udviklingen for hurtigt. Vi skal derfor turde at
være nysgerrige på, hvordan vi sammen kan gribe
mulighederne for at understøtte en moderne og
effektiv offentlig sektor og forene det med fortsat
at fastholde borgernes tillid til offentlige digitale
løsninger.

Dette er afspejlet i strategien ved, at parterne
har fokuseret på relativt få men dybdegående
initiativer, der er kendetegnet ved at skabe
fundamentet for den brede digitale udvikling af
Danmarks digitale offentlige sektor. Strategien
indeholder både konkrete fællesoffentlige initia-
tiver og løsninger, men danner også rammen for
parternes individuelle bidrag til at realisere den
fælles vision.

## VISIONEN KORT
## En moderne digital offentlig sektor, der fastholder borgernes tillid
Vores vision er en digital offentlig sektor, hvor brugervenlige digitale
løsninger, klog brug af data og ny teknologi skal give borgerne en
sammenhængende og intuitiv vej i det offentlige digitale Danmark
uden, at vi går på kompromis med tilliden. Vi skal samtidig beskytte
og opretholde danske værdier i en global digital verden domineret
af få, store tech-virksomheder.

***

DEN FÆLLESOFFENTLIGE DIGITALISERINGSSTRATEGI 2026-2029
9

# DE FIRE FOKUSOMRÅDER

## FOKUSOMRÅDE 1
## En brugervenlig digital offentlig sektor
Vi vil sikre en sammenhængende, brugervenlig
og inkluderende digital offentlig sektor, hvor
borgerne møder moderne og intuitive løsninger
og har let adgang til hjælp fra andre.

## FOKUSOMRÅDE 3
## Et sammenhængende digitalt fundament
Vi vil sikre, at systemerne i højere grad hænger
sammen og dermed skabe forudsætningerne
for sammenhængende borgerforløb og bedre
myndighedsdrift. Dette vil vi gøre gennem
udbredelse af fælles infrastruktur og arkitektur.

## FOKUSOMRÅDE 2
## En ansvarlig og værdiskabende anvendelse af ny teknologi
Vi vil bidrage til en fortsat effektiv offentlig
sektor, der leverer et højt serviceniveau,
ved at skabe fælles rammer for ansvarlig og
værdiskabende anvendelse af ny teknologi
som fx kunstig intelligens.

## FOKUSOMRÅDE 4
## Et fælles samarbejde om øget digital suverænitet og digital udvikling i Europa
Vi vil håndtere muligheder og udfordringer fra
omverdenen ved at styrke det fælles samarbejde
om digitale initiativer fra EU, skabe en sikker
og robust digital offentlig sektor samt arbejde
for øget digital suverænitet og et marked for
digitale løsninger, der er kendetegnet ved
ansvarlighed og konkurrence.

***

10
DEN FÆLLESOFFENTLIGE DIGITALISERINGSSTRATEGI 2026-2029

# FOKUSOMRÅDE 1
# En brugervenlig digital offentlig sektor

Den digitale offentlige sektor skal være intuitiv,
så alle borgere kan navigere i de digitale løsninger
– på egen hånd eller med støtte fra andre.

Mange borgere bruger dagligt offentlige digitale
løsninger og kan let klare deres gøremål på en
smidig måde. Men nogle borgere oplever udfor-
dringer i deres møde med den digitale offentlige
sektor og finder det vanskeligt at navigere i de
digitale løsninger, ligesom det kan opleves svært
at hjælpe pårørende digitalt eller modtage hjælp
fra andre. Derfor skal den offentlige sektor styrkes
med fokus på brugervenlige og sikre løsninger.

I en verden med adgang til stadig mere information
– men også misinformation – er det vigtigt, at
borgerne nemt kan finde troværdige kilder og
indgange til den offentlige sektor. Derfor skal vi
understøtte, at borgerne har let adgang til det
offentlige og relevant information, fx på sundhed.
dk og borger.dk. Det skal også være nemt og
sikkert både at give og modtage hjælp. Konkret vil
vi give borgerne bedre mulighed for gennem én
fælles indgang at afgive og modtage fuldmagter,
så pårørende og støttepersoner på tryg og nem vis
kan agere digitalt på andres vegne.

Borgere bliver i forskellige sammenhænge bedt
om at give samtykke til myndigheder, fx ved
behandling af en sag eller på sygehuset. For
borgerne kan det være svært at gennemskue,
hvorfor de skal afgive samtykke og samtidig have
overblik over, hvad de har givet samtykke til tid-
ligere. Vi vil derfor gøre det lettere og mere
transparent at anmode om og afgive samtykker til
myndigheder for på den måde at skabe en mere
effektiv offentlig sektor.

Ligeledes vil vi styrke borgernes muligheder for at
få adgang til data om dem selv og give borgerne et
øget overblik over deres egne sager, frister og
informationer.

---

# DEN FÆLLESOFFENTLIGE DIGITALISERINGSSTRATEGI 2026-2029
11

# Parterne vil gennemføre følgende initiativer

## Initiativ 1
**Styrket fokus på digital inklusion**

Færre borgere skal opleve udfordringer i deres møde med den digitale offentlige sektor. Derfor skal digital inklusion og enkle brugerforløb aktivt tænkes ind, når det offentlige udformer lovgivning og udvikler digitale løsninger. Det vil vi blandt andet gøre med afsæt i de fællesoffentlige principper for digital inklusion og fortsat videndeling om udfordringer og løsninger på området.

## Initiativ 2
**Udbredelse og udvikling af Digital Fuldmagt**

Det skal være lettere at modtage eller give hjælp til digitale gøremål. Den fællesoffentlige løsning for digital fuldmagt skal derfor videreudvikles med borgernes behov i centrum, så løsningen kan fungere på tværs af offentlige myndigheder. Derudover skal det undersøges, om det er hensigtsmæssigt, at den private sektor omfattes af løsningen. Dette skal give langt bedre muligheder for, at pårørende og støttepersoner med deres eget MitID kan agere digitalt på vegne af andre på en tillidsfuld og sikker måde.

## Borgere får hjælp af pårørende til digital selvbetjening

Mere end halvdelen af de borgere, der fik hjælp til digital selvbetjening i 2024, fik hjælp af et familiemedlem eller en ven. Hos de 75-89-årige gjaldt det 66 procent. De pårørende er således en af de vigtigste hjælpere for borgere, som har svært ved at begå sig digitalt – særligt blandt de ældre.

Kilde: Baseret på surveydata fra Danmarks Statistiks undersøgelse "It anvendelse i befolkningen 2024".

## Initiativ 3
**Øget anvendelse af Digitalt Samtykke**

Det skal være nemmere for borgere og offentlige myndigheder at afgive, indhente og håndtere samtykker. Dette skal ske gennem en videre- udvikling og udbredelse af den fællesoffentlige digitale samtykkeløsning. Ved at gøre det nemmere for offentlige myndigheder at indhente og hånd- tere samtykker sikres færre manuelle processer, hvilket skal bidrage til at lette de administrative opgaver. Borgerne skal også have adgang til et overblik over deres samtykker, så de let kan se, hvad de har givet samtykke til.

## Digitalt Samtykke i Københavns Kommune

Beskæftigelses- og Integrationsforvalt- ningen i Københavns Kommune har i juni 2025 taget første version af Digitalt Samtykke i brug. Deres sagsbehandlere kan nu let anmode borgere digitalt om de samtykker, som er relevante i sags- behandlingen. Det har fjernet papir- blanketter og sparet tid hos sags- behandlerne. Sagsbehandlerne kan også hjælpe borgere, der oplever udfordringer med det digitale, med at tage stilling til en anmodning om samtykke. Borgere kan med Digitalt Samtykke genfinde og – hvis de ønsker det – tilbagekalde samtykker. I takt med at Digitalt Samtykke udbredes til flere myndigheder, vil borgerne få et mere samlet overblik over deres samtykker og have bedre kontrol med, hvad de har givet samtykke til.

## Initiativ 4
**En troværdig og inkluderende indgang for borgerne**

Borgerne skal opleve en mere sammenhængende offentlig sektor, der gør det lettere at være borger i det digitale Danmark. Derfor videreudvikles borger.dk med fokus på fortsat at være en trovær- dig indgang og kilde til information fra det offent- lige. Her skal man let kunne finde frem til relevant information, kommunikere med myndighederne samt få adgang til og overblik over sine data.

---
# 12
**DEN FÆLLESOFFENTLIGE DIGITALISERINGSSTRATEGI 2026-2029**

# FOKUSOMRÅDE 2
## En ansvarlig og værdiskabende anvendelse af ny teknologi

Danmark skal gå forrest i ansvarlig og værdiskabende brug af nye teknologier som kunstig intelligens i den offentlige sektor. Det kan udvikle den offentlige opgaveløsning og frigøre mere tid til det vigtige til gavn for medarbejdere, borgere og virksomheder.

Ny teknologi, herunder kunstig intelligens, udgør et stort potentiale for at sikre såvel sammen- hængende som moderne og effektiv digital service for alle. Ligeledes har vi en forpligtigelse til at til- byde borgerne en offentlig sektor, der udnytter potentialerne i blandt andet kunstig intelligens til at øge kvaliteten af de offentlige services og tilpasse velfærdstilbud til borgerens behov.

Der er fortsat en række forudsætninger og rammer for brugen af ny teknologi, der skal være på plads, hvis løsninger med fx kunstig intelligens skal udrulles bredt i samfundet og opnå den ønskede værdi. Det drejer sig både om måden, vi arbejder med teknologien på og de tekniske og juridiske rammer.

Derfor vil vi skabe bedre forudsætninger for brugen af kunstig intelligens. Det skal ikke løses alene af de enkelte myndigheder, men kalder på fælles handling, hvor vi trækker på de fælles gode erfaringer. Strategien skal ses i sammenhæng med den Digitale Taskforce for kunstig intelligens, som skal være med til at bane vejen for udrulning af kunstig intelligens-løsninger i større skala i den offentlige sektor.

Vi vil med kunstig intelligens sikre, at ressourcerne anvendes der, hvor de giver mest værdi, samt at der løbende udvikles nye løsninger og services. Kunstig intelligens-løsninger skal frigøre ressourcer blandt andet der, hvor der mangler arbejdskraft, samt gøre borgere og virksomheders møde med den offentlige sektor nemmere og mere personaliseret. Derudover skal de forstærke de offentligt ansattes faglighed og understøtte, at der er mere tid til borgerrettede opgaver. Vi vil samtidig sikre, at kunstig intelligens anvendes etisk og ansvarligt, så borgere, virksomheder og medarbejdere har tillid til, at kunstig intelligens er med til at understøtte god offentlig service og retssikkerhed.

---
# DEN FÆLLESOFFENTLIGE DIGITALISERINGSSTRATEGI 2026-2029
13

# Parterne vil gennemføre følgende initiativer

## Initiativ 5
**Digital assistent i det offentlige**

Borgerne skal tilbydes en mere sammenhængende offentlig digital service, som i højere grad tager udgangspunkt i den enkelte borgers konkrete situation og behov. Borgerne skal kunne få svar på deres spørgsmål og kunne kommunikere med hele den offentlige sektor uden at skulle navigere i komplekse systemer på tværs af myndigheder. Derfor igangsætter de fællesoffentlige parter et samarbejde for at undersøge potentialerne ved en Al-baseret digital assistent. Gennem initiativet udvikles og afprøves en fælles digital arkitektur, principper og standarder. Dette skal danne grund- laget for, hvordan digitale assistenter udvikles og implementeres, så der kan skabes sammenhæng i løsningerne på tværs af den offentlige sektor til gavn for borgere og virksomheder.

## Digital Taskforce for kunstig intelligens

For at sætte skub på udrulningen af kunstig intelligens i den offentlige sektor har regeringen sammen med KL og Danske Regioner i 2024 etableret den Digitale Taskforce for kunstig intelligens i den offentlige sektor. Visionen er, at med- arbejdere, borgere og virksomheder får frigjort mere tid til det vigtige. Taskforcen skal være motor for udbredelse af kunstig intelligens i den offentlige sektor og skal sikre strategisk retning og sammenhæng i de mange parallelle initiativer, der arbejdes med. Derudover skal taskforcen tage hånd om de barrierer, der i dag udfordrer ibrugtagning og skalering af kunstig intelligens i den offentlige sektor, herunder uklare eller utidssvarende juridiske rammer.

---
# 14
**DEN FÆLLESOFFENTLIGE DIGITALISERINGSSTRATEGI 2026-2029**

# FOKUSOMRÅDE 3
## Et sammenhængende digitalt fundament

Borgere og virksomheder skal møde en effektiv offentlig sektor med sammenhængende digitale forløb. Det udfordres dog ofte af manglende datadeling på tværs af myndigheder, som kan skyldes forskelligartede datastandarder og usikkerhed om juridisk grundlag.

Vi vil skabe øget sammenhæng i Danmarks digitale fundament, så vi i højere grad sikrer, at systemerne hænger sammen og skaber forudsætningerne for sammenhængende borgerforløb og bedre myndig- hedsdrift.

Når vi bygger nyt, skal vi i højere grad genanvende fælles moduler og services, så systemerne fra start taler sammen, og data kan trækkes ud og gen- bruges. Derfor vil vi fokusere indsatsen for den Fællesoffentlige Digitale Arkitektur og styrke myndighedernes incitament til i højere grad at anvende fællesoffentlige standarder, principper og specifikationer, når der udvikles it-løsninger. Indsatsen skal sigte efter at understøtte væsent- lige politiske dagsordener og reformer, så myndighederne kan være godt forberedte på nye reguleringskrav og parate til at gribe potentialer ved nye teknologier.

Vi vil ligeledes arbejde for, at vi sammen finder veje til at udnytte muligheder og potentialer i den kommende europæiske digitale identitets- tegnebog, så løsningen skaber værdi for både bor- gere, myndigheder og virksomheder.

# Parterne vil gennemføre følgende initiativer

## Initiativ 6
**Sammenhæng gennem fælles it-arkitektur**

Fælles it-arkitektur bidrager til en mere sammen- hængende service på tværs af den offentlige sektor til gavn for både borgere og virksomheder. Derfor videreudvikles den Fællesoffentlige Digitale Arkitektur (FDA) for at understøtte bedre datadeling og genbrug af gode løsninger, efter- levelse af EU-regulering og muligheden for at gribe nye teknologier.

## Initiativ 7
**Beviser i den digitale identitetstegnebog**

Som følge af en EU-forordning forpligtes alle med- lemsstater til at stille en digital identitetstegnebog til rådighed for borgerne, der tilbyder en ny og effektiv måde at udveksle informationer mellem borgere, offentlige myndigheder og virksomheder. Staten, kommunerne og regionerne vil samarbejde om at udnytte tegnebogens potentialer for at skabe værdi for borgere, myndigheder og virksom- heder ved at sikre relevant indhold og mulighed for bevisudstedelse på tværs af områder i den offentlige sektor.

---
# DEN FÆLLESOFFENTLIGE DIGITALISERINGSSTRATEGI 2026-2029
15

## Den digitale identitetstegnebog
Udviklingen af den digitale identitets- tegnebog blev igangsat af Digitaliserings- styrelsen i 2025.

Den bliver en frivillig app til alle borgere. Tegnebogen vil indeholde forskellige digitale beviser og skabe nye muligheder for både borgere og virksomheder.

Den første version vil indeholde et legitimationsbevis og et aldersbevis. Den kan benyttes i forskellige sammen- hænge - både online og fysisk. På den måde kan borgerne bevise deres alder eller identitet. Det at kunne bekræfte sin alder er blandt andet relevant inden for både fysisk og online detailhandel, når man skal købe aldersbegrænsede varer som alkohol eller tobak.

Appen er planlagt til at blive lanceret ved udgangen af 1. kvartal 2026 og vil gradvist blive videreudviklet.

## Pilotafprøvning af bedre forløb for udsatte børn og unge
I foråret 2025 afprøver udvalgte kommunale PPR- og familieafdelinger, Børne- og ungdomspsykiatrien samt privatpraktiserende læger nye måder at kommunikere og dele oplysninger om børn og unge i psykisk mistrivsel. Målet er at skabe et samarbejde, der kan føre til bedre og mere sammenhængende støtte til disse børn og unge.

Projektet giver mulighed for, at hver sektor i eget system får adgang til at se, om der er aktuelle sager, aftaler og kontaktoplysninger hos samarbejds- partnere. Derudover får parterne mulighed for at kommunikere nemt, sikkert og effektivt via MedCom-korrespondance- meddelelser.

Piloten gennemføres i Region Nordjylland med deltagelse af børne- og ungdoms- psykiatrien, 15 lægeklinikker samt PPR- og familieafdelingerne i Brønderslev, Thisted, Jammerbugt, Aalborg og Rebild Kommune.

Erfaringerne fra projektet vil danne grundlag for initiativ 8 i strategien: Bedre borgerforløb på tværs af sektorer for borgere med en social indsats gennem datadeling og -udstilling.

## Initiativ 8
**Bedre borgerforløb på tværs af sektorer for borgere med en social indsats gennem datadeling og -udstilling**

Borgerne skal opleve bedre sammenhæng i forløb, som går på tværs af den offentlige sektor, og som i dag kan være vanskelige at navigere i for både borgere og deres pårørende. Borgere skal ikke opleve at stå alene med koordineringsopgaven. Vi ønsker derfor at skabe mere sammenhængende og bedre koordinerede indsatser, hvor blandt andet vigtige oplysninger let kan deles og rele- vante medarbejdere nemt kan få et overblik over igangsatte initiativer på tværs af fx psykiatri og kommunal støtte, så de kan hjælpe borgeren bedst muligt. Det vil vi i første omgang understøtte gennem udvikling og afprøvning af bedre data- deling mellem myndigheder i forløb, hvor børn, unge og deres forældre får hjælp og støtte på tværs af almen praksis, børne- og ungepsykiatrien samt kommunale PPR og børne-/familieafdelinger. Det skal afklares, om erfaringer også kan anvendes for voksne i lignende tværgående forløb.

## Initiativ 9
**Digital platform for byggematerialer og råstoffer**

Det skal være lettere for offentlige bygherrer at designe nye byggerier baseret på genbrug og genanvendelse af materialer, der bliver tilgænge- lige fra eksisterende byggerier. Den digitale "donorbygningsplatform” muliggør en cirkulær strøm af materialer ved at forbinde materialer i bygninger, der står over for ombygning eller nedrivning, med nye byggeprojekter. Platformen vil muliggøre denne matchmaking ved at give indsigt i tilgængelige donorbygninger og de ind- lejreder materialer. Platformen ændrer ikke i kravene til bygherrer, men gør det nemmere at være bæredygtig.

---

# 16
DEN FÆLLESOFFENTLIGE DIGITALISERINGSSTRATEGI 2026-2029

# Initiativ 10
## Datakvalitet og sporbarhed på byggeaffalds- og jordområdet

Digital systemisk samtænkning på affalds- og jord-området er en forudsætning for at opnå ressour-ceoptimering og en effektiv cirkulær økonomi. Data og dermed overblik over ressource- og affaldsstrømme kan give os viden om, hvor for-urenet jorden eller affaldet er, og hvor meget der genanvendes. Ved at sikre samspil mellem systemer, standardisering af data og fokuseret kvalitetssikring af data om jord samt bygge- og anlægsaffald, kan effektiviteten i hele værdikæden fremmes, og der kan skabes bedre sporbarhed og overblik over fx jordstrømme. Det vil gøre det lettere at opdage svindel med analyser og prøve-tagninger. Samtidig bliver det nemmere at opdage, hvis affald eller jord ikke afleveres på dét mod-tageanlæg, som fremgår af anmeldelsen.

## Danmarks Miljøportal
Danmarks Miljøportal (DMP) har mange års erfaring i at udvikle fællesoffentlige dataløsninger for kommuner, styrelser og regioner, der sikrer effektiv myndigheds-behandling på miljø- og planlægnings-området.

Blandt andet drives jordforurenings-databasen "DKJord” af DMP på vegne af Miljø- og Ligestillingsministeriet, KL og Danske Regioner. Databasen indeholder oplysninger om jordforurening og område-klassificeringer, som sikrer myndigheder og borgere let adgang til opdaterede oplysninger om forureningskortlagte ejendomme. Data bliver blandt andet benyttet ved alle jord- og bolighandler i Danmark, herunder i den finansielle sektor i forbindelse med låntagning. Dette sparer myndighederne for tusindvis af hen-vendelser og manuelle datatræk.

DMP's øvrige databaser indeholder blandt andet data om drikkevandsinteresser og beskyttet natur, som anvendes i myndighedsopgaverne med forebygge forurening af grundvandet og sikre biodiversitet.

Strategiens initiativ 10 Datakvalitet og sporbarhed på affalds- og jordområdet vil bygge ovenpå DMP's eksisterende databaser.

***

# DEN FÆLLESOFFENTLIGE DIGITALISERINGSSTRATEGI 2026-2029
17

borger.dk

i 2024 var der mere end
111,5 mio.
besøg på borger.dk

i 2024 blev der sendt
252 mio.
beskeder i Digital Post
til borgere og virksomheder

***

# 18
DEN FÆLLESOFFENTLIGE DIGITALISERINGSSTRATEGI 2026-2029

# FOKUSOMRÅDE 4
## Et fælles samarbejde om øget digital suverænitet og digital udvikling i Europa

Danmark og danske myndigheder bliver i stigende grad påvirket af globale strømninger inden for den digitale og teknologiske udvikling – blandt andet fra tech-giganter og deres forretnings-modeller. Det giver muligheder og udfordringer, som vi skal blive bedre til at navigere i og styre.

Den stigende EU-politikudvikling og -regulering på det digitale område over de senere år påvirker i tiltagende grad den digitale udvikling i Danmark. Vi vil derfor styrke samarbejdet om implemen-tering af digitale initiativer fra EU, så det skaber størst mulig værdi for borgerne og bidrager til en sikker og robust digital offentlig sektor.

Vi forpligter os til et tæt fællesoffentligt sam-arbejde med fokus på videndeling og dialog, der skal bidrage til, at vi finder fælles fodslag og løsninger, der passer ind i en dansk kontekst.

## Parterne vil gennemføre følgende initiativer
### Initiativ 11
### Samarbejde om EU-implementering
Lovgivning og regulering fra EU har en stigende indflydelse på Danmarks digitale udvikling, som kræver, at den offentlige sektor fortsat tilpasser sig komplekse krav og nye standarder. Staten, kommunerne og regionerne er derfor enige om at styrke samarbejdet om implementering af EU-retsakter på digitaliseringsområdet. Dette skal bidrage til, at implementering af EU-regulering i en dansk kontekst sker så smidigt og hensigts-mæssigt som muligt for at sikre, at der skabes størst mulig værdi for borgere og virksomheder.

***

# 19
DEN FÆLLESOFFENTLIGE DIGITALISERINGSSTRATEGI 2026-2029

# Initiativ 12
## Fremme digital suverænitet i den offentlige sektor

På tværs af den danske offentlige sektor oplever man i stigende grad udfordringer med den voksende afhængighed af digitale tjenester fra få, meget store udenlandske virksomheder og deres indflydelse på den digitale infrastruktur. De fælles-offentlige parter vil derfor analysere udvalgte myndigheders teknologivalg, fremme overblik over alternative udbydere og tjenester samt skabe øget markedspluralitet og konkurrence, der kan reducere leverandørafhængighed, økonomiske sårbarheder og støtte myndighedernes suverænitet over egne løsninger og data. Samtidig skal pilotforsøg i den offentlige sektor supplere arbejdet og bidrage med praktisk erfarings-opsamling på området med henblik på opfølgende aktiviteter.

## Kultur og Borgerservice i Aarhus Kommune vælger europæisk cloud

I Aarhus Kommunes afdeling for Kultur og Borgerservice påbegyndte man i efteråret 2024 et skift fra amerikanske Microsoft Azure til den tyske cloud-tjeneste Hetzner. En del af afdelingens it-løsninger har i dag skiftet hosting til det tyske alternativ. For de services, der er flyttet, har afdelingen reduceret sine omkostninger med 70 procent til hosting, ligesom man har fjernet bekymringer om dataoverførsler til USA. Hetzner tilbyder en smallere funktionsbredde end Microsoft, men medarbejderne i Kultur og Borgerservice udtrykker i dag tilfredshed med tjenesten. Der er elementer, man må undvære og selv løfte i kommunens it-afdeling, som fx mindre opgaver med overvågning og understøttelse af håndtering af applikationer.

***

digmin.dk
kl.dk
regioner.dk

SAMMEN GRIBER VI DE DIGITALE MULIGHEDER
Den fællesoffentlige digitaliseringsstrategi 2026-2029
Juni 2025

Henvendelse om publikationen kan ske til:
Digitaliseringsministeriet
Stormgade 2-6
1470 København K
Telefon: 72 28 24 00
digmin@digmin.dk
www.digmin.dk

Design: BGRAPHIC
Foto: iStock
Tryk: OnPrint

ISBN 97887-85325-14-3 (tryk)
ISBN 97887-85325-15-0 (digital)